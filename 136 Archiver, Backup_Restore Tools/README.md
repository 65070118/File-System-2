# Archiver, Backup/Restore Tools

เป็นเครื่องมือที่ใช้ในการจัดเก็บข้อมูลและสำรองข้อมูลเพื่อรักษาความปลอดภัยในการเข้าถึงข้อมูลที่สำคัญ โดยมีลักษณะการใช้งานที่แตกต่างกันออกไป ซึ่งแบ่งออกเป็น 2 หัวข้อหลักๆ คือ

- **Archiver and Compression** เป็นเครื่องมือที่ใช้ในการลดขนาดของไฟล์หรือบีบอัดไฟล์เพื่อช่วยในการจัดเก็บข้อมูลที่มีปริมาณมากให้ประหยัดพื้นที่ในการจัดเก็บข้อมูลมากขึ้น
- **Backup/Restore Tools** เป็นเครื่องมือที่ใช้สำหรับการสำรองข้อมูลโดยมีการสร้างสำเนาข้อมูล (Backup) เพื่อป้องกันข้อมูลจากการสูญหายหรือเสียหาย และยังสามารถกู้คืนข้อมูล (Restore) ในกรณีที่ข้อมูลสูญหายหรือถูกทำลาย

## Archiver and Compression
เมื่อรวมเนื้อหาหลายรายการไว้ในไฟล์เดียว จะเรียกว่า archiving ซึ่งไฟล์ขนาดกะทัดรัดนี้สามารถถ่ายโอนไปยังเครื่องอื่นหรือจัดเก็บไว้ในที่เก็บข้อมูลได้ ซึ่งการใช้งานแบบนี้มีความสำคัญมากในระบบปฏิบัติการ Linux เนื่องจากเมื่อติดตั้งซอฟต์แวร์ใด ๆ ก็ตาม ซอฟต์แวร์นั้นจะถูกดาวน์โหลดมาเป็น archive file ก่อน

**Archiver VS Compression**

- **Archiver** คือ โปรแกรมจัดเก็บไฟล์โดยรวมหลายไฟล์ไว้ในไฟล์เก็บถาวรเพียงไฟล์เดียว เช่น tar, cpio
- **Compression** คือ เครื่องมือบีบอัดและขยายข้อมูล เช่น gzip, bzip2

เครื่องมือเหล่านี้มักใช้ตามลำดับโดยสร้าง archive file ก่อนแล้วจึงบีบอัดไฟล์ แต่ก็ยังมีเครื่องมือที่ทำทั้งสองอย่างด้วย เช่น rar, zip

| Archiver | Compression |
|-------------------|-------------------|
| archive file คือชุดของไฟล์และไดเร็กทอรีทั้งหมดที่เก็บไว้ในไฟล์เดียว      | compressed file คือชุดของไฟล์และไดเร็กทอรีที่จัดเก็บไว้ในไฟล์เดียว โดยจัดเก็บในลักษณะที่ใช้พื้นที่ดิสก์น้อยกว่าไฟล์และไดเร็กทอรีทั้งหมดรวมกัน      |
| archive file ไม่ได้ถูกบีบอัด คือมันใช้พื้นที่ดิสก์เท่ากันกับไฟล์และไดเร็กทอรีทั้งหมดรวมกัน      | หากกังวลเรื่องเนื้อที่ดิสก์ ให้บีบอัดไฟล์ที่ไม่ค่อยได้ใช้ หรือจัดเก็บไฟล์ทั้งหมดใน archive file แล้วค่อยบีบอัดไฟล์      |

